Nousen istuvaan asentoon, keikahdan jaloilleni vuoteen viereen ja marssin
olohuoneeseen. Alan heiluttaa raajojani konemaisesti. Jostain kaukaisesta
kauhuromanttisesta kellarilaboratoriosta kantautuu hullun tiedemiehen hullu
hihitys. Se toimii! Hän elää!
   Gereg on alistunut tahtoosi täydellisesti kuin marionetti. Jumppaohjelma
on peräisin vanhasta Perheen Jumppakirjasta, jonka valokuvissa jumppaajat
ovat naamioituneet eläimiksi: pöllö kääntelee päätään ja kiristää platysmaa,
kurki seisoo kurkiasennossa yhdellä jalalla, etelän yöliekko nostaa molemmat
käsivartensa ylös, koukistaa sormet ja vetää kädet nopeasti alas, eleen merkitys
on ilmeinen - kuvateksti: Ei enää askeltakaan kohti (norsunluu)torniani, taikka
revin silmät päästäsi ja vatsasi halki.
   Voimistelijoiden irvokkaat maskit herättävät vaikutelman, josta ihmismielen
ammattilaiset käyttivät muinoin saksankielistä termiä Das Unheimliche. Jotain
hyvin unheimlichia on myös Geregissä, kun hän aivottomasti toistaa tylsää liike-
sarjaa. Näkymätön Heimlichin ote puristaa rintaa ja tuottaa äänetöntä, epämääräistä
kärsimystä.
   Tottelen sinua orjallisesti, kyykkyyn ylös, taivutukset sivulle, silta, venytykset,
uutta potkua aivoverenkiertoon. Ohjaat kohtaloani julmana jumalana, piinaat
minua, välillä lepyttelet ja hoivaat valmistautuessasi entistä kovempaan kiduttamiseen.
Psykopaateista pahimmat kehittyvät näin, pää sekoitetaan ristiriitaisilla
signaaleilla [---]

Edessäsi on silityslauta ja sen päällä silitysrauta. Birit ei ole silittänyt vaatteitani
tänäkään aamuna, laiska läskip*rseämmä.

Seinän vieressä on pallotuoli.

Edessäsi on ovi eteiseen.

Edessäsi on ovi makuuhuoneeseen. Oletko varma, että haluat palata edelliseen lukuun?

En omista käsipainoja, joten harjaannuttaessani hauislihaksiani käytän silitysrautaa,
josta on laskettu vesi pois. Hauiksen pumppaaminen kuitenkin keskeytyy alkutekijöihinsä,
sillä Gereg on epähuomiossa asettunut plafondin alle. Silitysrauta lyö kuvun rikki,
sirpaleet putoavat kilisten lattialle ja hiuksiin. Onnettomuuteen johtaneita tekijöitä:
alhainen vireystila, olematon huonekorkeus, orankimaiset käsivarret sekä ennen kaikkea
sinun typerä ja lyhytnäköinen valintasi (saat 850 miinuspistettä).
   Särkynyt plafondi sysää liikkeelle pakokäskyn, planomanian. Havahdun, järkytys. Gereg
juoksee eteiseen, vetää takin naulakosta, avaa asunnon oven, juoksee portaat alas, 
jäiköhän silitysrauta päälle, palaa asuntoon tarkistamaan, ai niin ei töpseli ollut
edes seinässä minä vain käytin sitä käsipainona, takaisin porraskäytävään, alas, ulko-ovi auki,
pihalle. Gereg Bryggman on karannut sinun hallinnastasi. Tiedät mitä se tarkoittaa.