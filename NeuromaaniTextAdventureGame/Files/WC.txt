Gereg seisoo pöntön ääressä ja antaa virtsan suihkuta.
Aivoprofessori Jorma Palon äitiä kuulemma hävetti kun pojan
väitöskirjassa tutkittiin vajaamielisten virtsaa. Sivilisaation
ulkopuolella varttuneet susilapset eivät tiedosta virtsaamistaan
ja ulostamistaan.[1] Ja kieltämättä minunkin pääni koko lailla tyh-
jenee pissatessa.[2] Sitä vain tuijottaa eteensä tylsänä kuin kaniini,
ajatukselta katoaa muotoa etsiessä sisältökin, sivistynyt länsi-
mainen ihminen ei virtsaa suoraan veteen vaan pöntön reunaa vasten,
sen Gereg on sentään sisäistänyt [---] mutta kun tarve tulee tyydy-
tetyksi, tietoisuus havahtuu totuttuun turtumukseen.

Edessäsi on vessanpönttö.

Seinällä on peilikaappi.
   Olen kehittänyt peilikuvan tuijottamisesta meditaatiokeinon. Kun peiliin tuijottaa tarpeeksi
kiinteästi, heijastus muuttuu. Gereg avaa silmänsä ammolleen ja alkaa toljottaa peilikuvan
silmiä kuin murhanhimoinen psykopaatti. Kuva vääristyy heti pelottavaksi. Uskon, että riittävän
pitkän ja herkeämättömän katseen avulla tuijottaja saa manattua esiin alkueläimensä.
   Pahan Tiedon lähettiläs seuraa Geregiä kaikkialle, mutta vasta nyt hän näkee sen ääriviivat, 
peilin kautta. Tulinen järvi velloo pään ympärillä, nuolee wc:n kaakeleita, pyrkii räjäyttämään
uhrinsa pään sietämättömin hornanhuudoin. "Eih! Minut on houkuteltu satimeen! En pääse irti!"" Gereg
huomaa kauhukseen, ettei hän pysty kääntämään katsetta peilistä. Mikä hirvitys lienee tämä sadistinen
sadin, johon olen joutunut?
   Mutta pian peilikuva alkaa seljetä, tulimeren keskeltä kohoaa jotain. Miehen
kasvot. Tumma risuparta, paljon tuuheampi kuin minulla. Hirmuinen vääristynyt irvistys. Alkueläimen
piirteet terävöityvät, kasvojen osat hakevat paikkaansa. Tunnistamisen kauhu muljauttaa ympäri pääkopan
sisuksen: neurologi Jorma Palo, edesmennyt emeritusprofessori, rakastettu kirjailija [---]
   Pettymys herpaannuttaa tuijotuksen.Täytyy tyytyä alkeellisempaan meditaatiokeinoon. Otan peilikaapista 
Biritin käsipeilin, nostan sen vasten kylpyhuoneen seinän kuvastinta ja muodostan jatkuvan wc-ketjun.
   Nyt alkaa tapahtua. Kuin lähestyvän pommikonelaivueen jylinä, tai tuomiokirkon
urkujen alarekisteri. Mistä tuo kamala ääni tulee? Kuuluuko sekin tähän juttuun? Kauhuissaan
ja silmät lasittuneina Gereg jatkaa peilikuvan tuijotusta. Leikki alkaa käydä vaaralliseksi. Olet joutunut 
ikuisuuden silmukan vangiksi. Tästä ei seuraa mitään hyvää eikä edes mielenkiintoista.

Ovi makuuhuoneeseen. Oletko varma, että haluat palata edelliseen lukuun?

Lattialla lojuu vaaleanpunaiseksi maalattu kivi, sisustuselementti 
jonka vaimo osti Skitsofrenia-liiton myyjäisistä. Sileään ovaalimaiseen 
graniittimöhkäleeseen on kuvioitu tussilla tiheäpoimuiset aivot. 

On tapahtunut peruuttamaton oikosulku. Olen juuttunut ikuisuuden silmukkaan. Aivojen peilisolut ovat 
vinksahtaneet toisiaan vasten. Kvasaarien ikivanha valo kimpoilee seinästä toiseen kuin raivohullu 
talousrikoksista tuomittu tiedemies pehmustetussa kopissa. Tästä nalkista ei nokkelinkaan neurokoreografi
niin vain livahda. Tästä ei seuraa mitään hyvää eikä edes mielenkiintosta. Uudestaan, uudestaan! Omstart, omstart!

[1] Palo J. 1966, Eräiden aineenvaihduntahäiriöiden esiintyminen keskus-
hermoston kehitysvauriotapauksissa: tutkimus 2177 suomalaisesta
vajaamielisestä henkilöstä. Väitöskirja. Helsingin yliopisto. Helsinki. S. 81-88.
[2] Virtsa on periaatteessa samaa kaliumsuolaliuosta kuin aivoneste.
Joillakin henkilöillä aivo-ontelon supra- ja infratentoaaritilojen
keskinäinen yhteys katkeaa esim. kasvaimen tai tulehduksen takia, neste
kertyy päähän ja paisuttaa sen suhteettoman suureksi (Serlo W. 1992, 
"Hydrokefalia." Teoksessa Duodecim 1992, 108. s. 1522-1530). Tätä väestöryhmää 
edustaa esimerkiksi tutkija Nömpi Vampyyrijyri, radikaali relativisti ja Suomen 
tiedemaailman lainsuojaton. Vaikka Vampyyrijyrin kallo sisältää tavallista 
enemmän virtsa-ainetta, hän on mukava tyyppi ja tulee kaikkien kanssa toimeen.

Lasiin kasvaa silmänräpäyksessä hämähäkinseitti, kun Gereg lyö sitä nyrkillä. Äkkiä verta on kaikkialla. 
Särkynyt peili putoaa metallikehyksineen seinästä. Osat rysähtävät lavuaariin ja lattialle. Melu melkein
räjäyttää pään. Gereg hoippuu ulos vessasta, pujahtaa nopeasti eteisen peilin ohi ja istuu olohuoneen pallotuoliin.
Oksettaa ja pyörryttää.
   Nyt on ikävä kyllä käynyt niin, että vessan peilin mukaan pirstoutui identiteetti. Emotionaalinen stressi 
yhdistettynä huomattavaan verenhukkaan - Gereg ei tunnista enää käskyjä. Keskus lähetti ohjeet tänä aamuna, en 
saa niistä mitään selvää. Saat 1000 miinuspistettä. Hei hei.

Gereg lyö peilin rikki kivellä ja riuhtaiseen itsensä irti silmukasta! Hän ryntää ulos vessasta, pujahtaa
nopeasti eteisen peilin ohi ja juoksee ulos vapauteen. Onneksi olkoon! Olet osoittanut poikkeuksellista 
neuvokkuutta. Saat 53 pistettä.