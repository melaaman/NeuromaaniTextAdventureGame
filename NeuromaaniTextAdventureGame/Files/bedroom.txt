Tänä aamuna aivolohkot eivät herää oikeassa järjestyksessä.
Saan silmäni auki mutten pysty liikkumaan.
   Vaistoan olevani makuuhuoneessa yksin. Vaimo on kai lähtenyt
lääkäriin uusimaan Metaben®-reseptiä.[1] Vaikka verhot ovat kiinni,
tunnen auringonpistoksen ensioireen, orastavan oksetuksen.
   Viime aikoina olen nukkunut levottomasti, koska uniani häiritsee
paha kosminen tietoisuus.[2] Olen voimaton ja tahdoton vätys, tarvitsen 
personal trainerin eli sinun apuasi.

[1] Vaimoni Birit Bryggman syö masennuslääkkeitä ehkäistäkseen mahd.
relapsit ja rekurenssit. Metabenin® vaikuttava ainesosa, sitalo-
praamihydrobromidi, on bisyklinen antidepressantti joka estää
5-HT:n takaisinottoa aivostossa.
[2] Unettomuuten aiheuttajista tärkein lienee eräs tunnettu aivotutkimuksen
emeritusprofessori, joka on muuttanut naapuriin vastapäiseen kerros-
taloon. Huomasin asian sattumalta edellisvuoden puhelinluettelosta.
Riekkinen Señor oli muuttanut kaupunkiin, Rinne lusi Kakolanmäellä, ja
nyt tämä - ikään kuin tutkijat kiristäisivät saartorengasta ympärillämme.
Mitä kuuluisa aivotutkimuksen professori täällä tekee? Umpimieliset
sädekaihtimet eivät vastaa.

Huoneen pohjoisseinällä on sänky. Sen yllä on ikkuna, jonka eteen on
vedetty verhot. Meillä verhoja pidetään kiinni 24/7. 
    Gereg jää makaamaan sängylle. Ei ole helppoa maata pitkiä aikoja 
liikkumatta valveilla, varsinkaan selällään. Normaali ihminen joutuu
muuttamaan asentoaan vähän väliä. Vaikka Gereg ei ole täysin normaali,
hänetkin valtaa 1/2 tunnin kuluttua merisairauden tapainen kuvotus.
Käännyn kyljelleni ja otan ilmeen, joka ilmentää eksistentiaalista 
kärsimystä.

Hätäisempi neuropsykologi päättelisi kasvoista, etten ole vaipunut
ainakaan idiotismiin. Mutta oletko ikinä nähnyt sikiötä, joka kehittyy
geenivirheen takia ilman aivoja? Sitä sanotaan anenkefaliaksi. Vauva
syntyy kuolleena, pää näyttää oudolta koska pääkoppa oikeastaan puuttuu,
mutta hänen hymynsä - älykäs, henkevä, ei kuitenkaan delfiinimäisen kiltti
vaan kyllästynyt, ironinen, alentuva - tiedemies tai mikrotukihenkilö,
jolle on juuri esitetty typerä maallikkokysymys. (Klin A., Jones W.,
Schulzt R. et al 2003, "The enactive mind, or from actions to cognition:
Lessons from autism." Philosophical Transactions of the Royal Society of 
London B: Biological Series 358. S. 345-360.)

Seinälle on kiinnitetty juliste, jossa välkkyy pesuainepakkauksen 
näköistä suurta laatikkoa syleilevä hoikka naishahmo, alla teksti: 
"Wash your tears away." Vaikka kuvasta tulee mieleen vanha pesuainemainos,
siinä mainostetaan Shimeronia®, jota EU-maissa myydään tuotenimellä Derbisol®.

Alaviite puuttuu!

Edessäsi on ovi, joka vie WC:hen. Talutatko minut vessaan vai jatkanko
sängyllä lojumista (tinkimätön nihilistinen[1] asenne)?

[1] Alaviite nihilismistä

Edessäsi on ovi, joka vie olohuoneeseen. Haluatko, että Gereg poistuu
makuuhuoneesta ja aloittaa vaikkapa aamujumpan, vai pidätkö enemmän
passiivisuudesta ja annat Geregin lojua sängyssä?