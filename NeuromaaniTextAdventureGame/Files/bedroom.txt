Tänä aamuna aivolohkot eivät herää oikeassa järjestyksessä.
Saan silmäni auki mutten pysty liikkumaan. Makaan sängyssä selälläni
99-prosenttisesti halvaantuneena ja tuijotan makuuhuoneen seinällä
hämärässä kiiltelevää julistetta.
   Vaistoan olevani makuuhuoneessa yksin. Vaimo on kai lähtenyt
lääkäriin uusimaan Metaben®-reseptiä.[1] Vaikka verhot ovat kiinni,
tunnen auringonpistoksen ensioireen, orastavan oksetuksen.
   Viime aikoina olen nukkunut levottomasti, koska uniani häiritsee
paha kosminen tietoisuus.[2] Olen voimaton ja tahdoton vätys, tarvitsen 
personal trainerin eli sinun apuasi.

Päädyssä on sänky, ja sängyn yläpuolella ikkuna, jonka eteen on
vedetty verhot.
   Gereg alistuu tahtoosi ja jää makaamaan sängylle. Vai alistuuko? Mitään
ulkoista muutosta ei tapahdu, passiivinen lojuminen jatkuu keskeytyksettä.
Voihan olla, etten reagoi pyyntöihin enkä käskyihin, koska katatoninen
sopor/stupor/torpor pitää minut liikkumattomana. Mistä sinä sen voisit
tietää? Kenties ymmärrän käskyn ja pidän sitä vastenmielisenä mutten viitsi
reagoida näkyvästi sitä vastaan? Tinkimätön nihilistinen asenne.[1]

Seinällä on juliste, jossa välkkyy pesuainepakkauksen näköistä suurta 
laatikkoa syleilevä hoikka naishahmo, alla teksti:  "Wash your tears away." 
Vaikka kuvasta tulee mieleen vanha pesuainemainos, siinä mainostetaan 
Shimeronia®. Punaiseen mekkoon pukeutunut peukaloliisa halaa jättimäistä  
Shimeron®-rasiaa. EU-maissa Shimeronia® myydään tuotenimellä Derbisol®.

Näet oven, joka vie vessaan.
   Tulen tietoiseksi kovasta pissahädästä, joka likistää minut kärsivään sikiöasentoon. 
Toisaalta makuuhuoneen ikkuna on lähempänä, heti sängyn yläpuolella, ja voin pahan 
paikan tullen vain nousta polvilleni ja suihkia virtsat tuuletusikkunaan. 
Talutatko minut vessaan vai jatkanko sängyllä lojumista?

Näet oven, joka vie olohuoneeseen. 
   Haluatko, että Gereg poistuu makuuhuoneesta ja aloittaa aamujumpan,
vai pidätkö enemmän passiivisuudesta ja annat Geregin lojua sängyssä?

[1] Vaimoni Birit Bryggman syö masennuslääkkeitä ehkäistäkseen mahd.
relapsit ja rekurenssit. Metabenin® vaikuttava ainesosa, sitalo-
praamihydrobromidi, on bisyklinen antidepressantti joka estää
5-HT:n takaisinottoa aivostossa.
[2] Unettomuuden aiheuttajista tärkein lienee eräs tunnettu aivotutkimuksen
emeritusprofessori, joka on muuttanut naapuriin vastapäiseen kerros-
taloon. Huomasin asian sattumalta edellisvuoden puhelinluettelosta.
Riekkinen Señor oli muuttanut kaupunkiin, Rinne lusi Kakolanmäellä, ja
nyt tämä - ikään kuin tutkijat kiristäisivät saartorengasta ympärillämme.
Mitä kuuluisa aivotutkimuksen professori täällä tekee? Umpimieliset
sädekaihtimet eivät vastaa.

[1] Nihilistinen elämänymmärrys voidaan tuottaa myös yksinkertaisin neurokirurgisin 
toimenpitein. Historiallisesti kuuluisimman passiivisten nihilistien ryhmän muodostavat 
lobotomiapotilaat, joita elää yhä myös Suomessa. Virallisesti viimeinen 
lobotomialeikkauksen teimme vuonna 1969, mutta myöhemminkin lobotomiaa on 
harjoitettu Suojelupoliisin, bilderbergereiden, adventtikirkon ja Kansaneläkelaitoksen 
toimesta. Näissä hankkeissa leikkaukset on tyypillisesti lavastettu jälkikäteen onnettomuuk-
siksi tai hoitovirheiksi. Järkyttävin ja epäeettisin aivotutkimusprojekti mitä
tiedän lienee Jorma Pulkkisen 1980-luvulla juontama televisio-ohjelma - aivan
oikein, Ruutuysi. Helsingin ja Kuopion yliopistojen neuropsykologian laitosten
yhteistyössä masinoima laajamittainen tutkimushanke, jonka perimmäisestä
luonteesta soittajia saati muita katsojia ei ole informoitu tähän päivään 
mennessä. Urpo K. Rinteen potilasvahinkojutuissa kärpäsestä tehtiin maallikko-
järjelle käsittämätön minotauros. Jos suostuu lääketutkimukseen, ottaa tietoisen
riskin. Turha tulla jälkeenpäin itkemään. Mutta tämä Ruutuysi. Se oli helkkarin 
paljon kovempi juttu. Brittiläisen televisiohypnoositaikurin dementoimat 
yksittäistapaukset kalpenevat Ruutuysin rinnalla. Pulkkinen heitti
ja heittää kai yhä tavaratalokeikkaa ympäri Suomea. Keikkapalkkiotavaraa se
jakeli pois Ruutuysissä, kelloradioita, pyyhkeitä, nenänlämmittimiä, kaikkea
pientä vekkulia rojua. Minä henkilökohtaisesti voitin erikoisen ”hullun
tiedemiehen täytekynän”, jossa on muka sisällä aivonestettä, vihreä mähnä
siirtyy pienestä koeputkesta toiseen ajatuksen voimalla, mutta tätä ei kannata 
miettiä liikaa [---]