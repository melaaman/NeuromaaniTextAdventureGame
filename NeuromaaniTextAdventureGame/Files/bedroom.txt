Tänä aamuna aivolohkot eivät herää oikeassa järjestyksessä.
Saan silmäni auki mutten pysty liikkumaan.
   Vaistoan olevani makuuhuoneessa yksin. Vaimo on kai lähtenyt
lääkäriin uusimaan Metaben®-reseptiä. Vaikka verhot ovat kiinni,
tunnen auringonpistoksen ensioireen, orastavan oksetuksen.
   Viime aikoina olen nukkunut levottomasti, koska uniani häiritsee
paha kosminen tietoisuus. Olen voimaton ja tahdoton vätys, tarvitsen 
personal trainerin eli sinun apuasi.

Gereg jää makaamaan sängylle. Ei ole helppoa maata pitkiä aikoja 
liikkumatta valveilla, varsinkaan selällään. Normaali ihminen joutuu
muuttamaan asentoaan vähän väliä. Vaikka Gereg ei ole täysin normaali,
hänetkin valtaa 1/2 tunnin kuluttua merisairauden tapainen kuvotus.
Käännyn kyljelleni ja otan ilmeen, joka ilmentää eksistentiaalista 
kärsimystä.

Hätäisempi neuropsykologi päättelisi kasvoista, etten ole vaipunut
ainakaan idiotismiin. Mutta oletko ikinä nähnyt sikiötä, joka kehittyy
geenivirheen takia ilman aivoja? Sitä sanotaan anenkefaliaksi. Vauva
syntyy kuolleena, pää näyttää oudolta koska pääkoppa oikeastaan puuttuu,
mutta hänen hymynsä - älykäs, henkevä, ei kuitenkaan delfiinimäisen kiltti
vaan kyllästynyt, ironinen, alentuva - tiedemies tai mikrotukihenkilö,
jolle on juuri esitetty typerä maallikkokysymys.

Seinällä on ikkuna, jonka viereen on kiinnitetty juliste.
Ikkunasta ei näe ulos, koska meillä verhoja pidetään kiinni 24/7. 
Julisteessa välkkyy pesuainepakkauksen näköistä suurta laatikkoa 
syleilevä hoikka naishahmo, alla teksti: "Wash your tears away." 
Vaikka kuvasta tulee mieleen vanha pesuainemainos, siinä mainostetaan 
Shimeronia®, jota EU-maissa myydään tuotenimellä Derbisol®.

Vaimoni Birit Bryggman syö masennuslääkkeitä ehkäistäkseen mahd.
relapsit ja rekurenssit. Metabenin® vaikuttava ainesosa, sitalo-
praamihydrobromidi, on bisyklinen antidepressantti joka estää
5-HT:n takaisinottoa aivostossa.

Edessäsi on ovi, joka vie saniteettitilaan.

Edessäsi on ovi, joka vie olohuoneeseen.